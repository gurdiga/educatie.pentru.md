---
layout: post
title: Homeschooling legal în Republica Moldova
date: 2018-04-06 18:55 +0300
author: Vlad GURDIGA
referenced_from: pages/legislatie.md
---

Dintr-un [articol
publicat](https://hslda.org/hs/international/moldova/201311170.asp) pe site-ul
HSLDA — Home School Legal Defense Association — am aflat de unul dintre cazurile
dificilie, dar și inspiratoare al unei familii din Ștefan Vodă, petrecut în
martie 2013.

Fiind îngrijorați de mai multe lucruri care li se întîmplă copiilor lor la
școală, și dorindu-și o educație mai bună pentru ei, părinții au decis să
retragă copiii din școala publică. În schimb, i-au înregistrat la o școală
privată online — [Home Life Academy](http://www.homelifeacademy.com/) — care pe
de o parte oferă îndrumare și resurse pentru părinți și copii, și pe de altă
partă [lasă loc](http://www.homelifeacademy.com/testing/) atît pentru explorare
naturală cît și pentru alte lucruri care școala publică nu le poate asigura, și
pe care părinții le cred importante pentru copiii lor — ceea ce este de fapt
esența conceptului de _homeschooling_.

Autoritățile școlii au considerat că e ilegal să-ți retragi copiii din școală,
și au sesizat poliția, care la rîndul lor a sesizat procuratura Ștefan Vodă,
învinuind părinții în baza [articolului
63](/legislatie#codul-contraven%C8%9Bional-cod-nr-218-din--24102008), alineatul
(1) al Codului Contravențional.

După aproximativ o lună, pe parcursul căreia au avut loc vizita acasă
a inspectorului de la asistența socială și mai multe vizite a părinților la
procuratură, procurorul a dispus următoarele, citez:

> A înceta cauza contravențională din motivul lipsei faptei contravenționale.

La baza deciziei procurorului stau pe de o parte referințe din legislație:

1. Articolul 35, alineatele 1 și 9 din Constituție
2. Articolul 60 al Legii învățămîntului

și, pe de altă parte, dovada înmatriculării copiilor la o școală privată
—  certificatul de la Home Life Academy. De asemenea, [conform spuselor tatălui
din familia menționată](https://moldovacrestina.md/pasi-pentru-educarea-copiilor-acasa-in-republica-moldova/),
a fost de ajutor și scrisoarea de la HSLDA.

În concluzie, chiar dacă autoritățile școlii, poliția, și funcționarii publici
pot obiecta, totuși _legislația Republicii Moldova permite educația în
familie_.
