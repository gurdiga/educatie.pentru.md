---
layout: post
title: Metoda Suzuki
date: 2018-04-09 21:29 +0300
author: Vlad GURDIGA
---

În anii ‘50 violonistul japonez [Shinichi
Suzuki](https://en.wikipedia.org/wiki/Shinichi_Suzuki_(violinist)), cugetînd la
capacitatea copiilor de a învăța limba maternă, face un experiment care să-și
demonstreze convingerea că copiii sunt în stare să învețe un instrument muzical
chiar la vîrste foarte fragede, folosind aceleași mecanisme naturale pe care ei
le aplică cînd învață limba maternă: fiind alături de cei care o vorbesc, și
practicînd cîte un pic.

Una dintre ideile de bază în filosofia dumnealui sunt că copiii învață din
mediul înconjurător, și de aceea recomanda părinților să expună copiii la muzică
cît mai devreme — pentru copii era mult mai ușor și mai plăcut să învețe un
cîntecel pe care-l recunoaște.

Scenariul era cam așa: pe la vreo 3 ani un părinte merge la Suzuki să ia lecții
de vioară, luînd și copilul cu el. Învățătorul aduce un instrument, îi arată
părintelui cum să-l țină și să-l mînuiască, și pe urmă cîntă piesa pe care
copilul o cunoaște. Se alege o piesa e relativ simplă ca părintele să o poată
învăța repejor. După lecție, învățătorul spune părintelui să se antreneze acasă
un pic pînă la următoarea lecție.

Asta se repetă de-a lungul cîtorva lecții — copilul vine de fiecare dată cu
părintele, și dacă se observă interes, învățătorul scoate ca prin minune
o vioară de mărimea potrivită pentru copil, și îl întreabă: „Vrei să încerci?”.
🙂

Dacă copilul e de acord, după lecții copilul împreună cu părintele, se bucură
împreună cîntînd cîntecelul pe care-l cunosc, astfel formînd un fel de „inerție”
pentru copil. După o vreme copilul poate să continue lecțiile singur, atît cît
îi este interesant — Suzuki insista ca copilul să nu fie forțat — și de-a lungul
timpului copilul învăța alte cîntecele, iar învățătorul îi face cunoștință cu
alți învățăcei cu care se bucură împreună cîntînd cîntecelele pe care le cunosc
toți.

O altă idee care mi s-a părut importantă din filosofia dumnealui e că teoria,
scrisul și cititul notelor muzicale, era lăsată inițial pe seama învățătorului,
și copilul se concentra pe cîntatul propriu-zis — ceea ce mi s-a părut o idee
foarte bună: dacă copilul primește plăcere de la această ocupație, cu timpul
interesul îl aduce și la nuanțele tehnice mai avansate care sunt în spatele
pieselor muzicale. Pentru început pentru a comunica cu termeni non-tehnici,
învățătorul folosește comparații de genul: „Hai să încercăm să facem un sunet ca
un șoricel”, sau „ca un elefant” în loc de „note joase” sau „note înalte”.

În prezent această filosofie e cunoscută ca „[Metoda
Suzuki](https://en.wikipedia.org/wiki/Suzuki_method#Background)”.

\* * *

Și la nivel de idee, și la nivel de aplicare, metoda Suzuki este apropiată de
unschooling: copilul este expus în mod natural la diferite jocuri, ocupații,
profesii fiind lăsat să-și aleagă singur pe care s-o urmeze, și cît de departe
s-o urmeze. Pe măsură ce apare impulsul interior de a cunoaște mai multe nuanțe
din ocupație — doar atunci are sens să i se dea mai multă informație, doar cînd
apar întrebările se vor „lipi” și absorbi răspunsurile.

Suzuki evita conștient testări și evaluări, fiind ferm convins că fiecare copil
e apt să învețe odată ce i s-a trezit curiozitatea, ceea ce e un alt element de
bază în unschooling.

Un alt punct de intersecție cu educația în familie — poate puțin mai filosofic
— este că Suzuki spunea că scopul acestei metode este nu neapărat să crească
„wunderkinzi”, ci „copii cu inima nobilă”.
