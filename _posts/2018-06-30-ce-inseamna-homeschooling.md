---
layout: post
title: Ce înseamnă Homeschooling?
date: 2018-06-30 16:11 +0300
author: Vlad GURDIGA
---

Homeschoolingul este o metodologie de a crește și educa copiii care are la bază
următoarele principii:

* Cuprins
{:toc}

### 1. Copiii au înăscută dorința de a cunoaște și înțelege lumea înconjurătoare.

Fiecare părinte știe cît de neastîmpărați sunt copiii imediat după ce încep să
se miște. Ei au de la natură energie, curiozitate, și curaj pentru a explora
lumea din jurul lor și de a învăța cum funcționează.

Părintele trebuie doar să fie aproape pentru a-i oferi siguranța în caz de
pericol, și a-l ajuta atunci cînd copilul cere ajutor. Asta se aplică la copiii
de orice vîrstă.

Nu e nevoie să “instruim” copilul: el are de la natură dorința de a cunoaște
lumea înconjurătoare, și va depune efort voluntar să înțeleagă orice lucru
atunci cînd va fi interesat de acel lucru.

Cel mai sigur mod de a stinge dorința de a cunoaște, e să impunem copiii să
învețe lucruri de care nu sunt interesați.

### 2. Copiii sunt persoane, și e normal să-i tratăm ca atare.

N-ar trebui să fie nevoie să argumentez asta. Dacă credeți că trebuie, asta
înseamnă că nu sunteți pregătiți pentru homeschooling.

### 3. Relația bună dintre copil și părinte este suficientă pentru a crește un adult împlinit.

Ca părinți, vrem să știm dorințele și necesitățile copiilor noștri și vrem să-i
ajutăm cu ce putem. De asta e important să avem o relație bună cu ei.

Dacă avem o relație bună cu copilul, o să ne spună de ce are nevoie, și în care
lucruri are nevoie să-l ajutăm. Chiar dacă nu o să-l putem ajuta noi direct de
fiecare dată, putem găsi persoane care-l pot ajuta, sau alte modalități de a-i
împlini necesitatea.

Asta facem între adulți în viața de zi cu zi: dacă nu știm cum să rezolvăm
o problemă singuri, ne interesăm, ne informăm, cerem ajutor. Și la fel ajutăm
o persoană apropiată cînd ne cere ajutorul. Asta facem și pentru copiii noștri,
pentru că și ei ne sunt persoane apropiate.

Neînțelegerile dintre părinți și copii se rezolvă exact ca între adulți: cu
răbdare și bunăvoință. E la fel ca orice relație cu o altă persoană apropiată:
nu e ușor, dar știm că merită — și de aceea depunem efort pentru asta.
